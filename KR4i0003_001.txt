# -*- mode: mandoku-view; -*-
#+TITLE: 詩品
#+DATE: 2015-08-25 00:44:09.136092
#+PROPERTY: ID KR4i0003
#+PROPERTY: BASEEDITION WYG    
#+PROPERTY: JUAN 卷一
<pb:KR4i0003_WYG_001-1a>¶
欽定四庫全書¶
　詩品巻一¶
　　　　　　　　　　　　　梁　鍾嶸　撰¶
　　氣之動物物之感人故揺蕩性情形諸歌詠照燭¶
　　三才暉麗萬有靈祇待之以致饗幽微藉之以昭¶
　　告動天地感鬼神莫近於詩昔南風之詞卿雲之¶
　　頌厥義敻矣夏歌曰鬱陶乎予心楚謡曰名余曰¶
　　正則雖詩體未全然是五言之濫觴也逮漢李陵¶
<pb:KR4i0003_WYG_001-1b>¶
　　始著五言之目矣古詩眇邈人世難詳推其文體¶
　　固是炎漢之製非衰周之倡也自王楊枚馬之徒¶
　　詞賦競爽而吟咏靡聞從李都尉迄班婕妤將百¶
　　年間有婦人焉一人而已詩人之風頓以缺喪東¶
　　京二百載中惟有班固詠史質朩無文降及建安¶
　　曹公父子篤好斯文平原兄弟鬱為文棟劉楨王¶
　　粲為其羽翼次有攀龍托鳳自致於屬車者蓋將¶
　　百計彬彬之盛大備於時矣是後陵遲衰微迄於¶
<pb:KR4i0003_WYG_001-2a>¶
　　有晉太康中三張二陸兩潘一左勃爾復興踵武¶
　　前王風流未沫亦文章之中興也永嘉時貴黄老¶
　　稍尚虚談于時篇什理過其辭淡乎寡味爰及江¶
　　表微波尚傳孫綽許詢桓庾諸公詩皆平典似道¶
　　徳論建安風力盡矣先是郭景純用雋上之才變¶
　　創其體劉越石仗清剛之氣贊成厥美然彼衆我¶
　　寡未能動俗逮義熈中謝益壽斐然繼作元嘉中¶
　　有謝靈運才髙詞盛富艷難蹤固已含跨劉郭陵¶
<pb:KR4i0003_WYG_001-2b>¶
　　轢潘左故知陳思為建安之傑公幹仲宣為輔陸¶
　　機為太康之英安仁景陽為輔謝客為元嘉之雄¶
　　顔延年為輔斯皆五言之冠冕文詞之命世也夫¶
　　四言文約意廣取效風騷便可多得毎苦文繁而¶
　　意少故世罕習焉五言居文詞之要是衆作之有¶
　　滋味者也故云㑹於流俗豈不以指事造形窮情¶
　　寫物最為詳切者邪故詩有三義焉一曰興二曰¶
　　比三曰賦文已盡而義有餘興也因物喻志比也¶
<pb:KR4i0003_WYG_001-3a>¶
　　直書其事寓言寫物賦也𢎞斯三義酌而用之幹¶
　　之以風力潤之以丹彩使味之者無極聞之者動¶
　　心是詩之至也若專用比興則患在意深意深則¶
　　詞躓若但用賦體則患在意浮意浮則文散體成¶
　　流移文無止泊有蕪漫之累矣若乃春風春鳥秋¶
　　月秋蟬夏雲暑雨冬月祁寒斯四候之感諸詩者¶
　　也嘉㑹寄詩以親離羣託詩以怨至於楚臣去境¶
　　漢妾辭宫或骨横朔野或魂逐飛蓬或負戈外戍¶
<pb:KR4i0003_WYG_001-3b>¶
　　殺氣雄邊塞客衣單孀閨淚盡文士有解佩出朝¶
　　一去忘返女有揚娥入寵再盻傾國凡斯種種感¶
　　蕩心靈非陳詩何以展其義非長歌何以騁其情¶
　　故曰詩可以羣可以怨使窮賤易安幽居靡悶莫¶
　　尚於詩矣故詞人作者罔不愛好今之士俗斯風¶
　　熾矣纔能勝衣甫就小學必甘心而馳騖焉於是¶
　　庸音雜體人各為容至使膏腴子弟耻文不逮終¶
　　朝㸃綴分夜呻吟獨觀謂為警策衆覩終淪平鈍¶
<pb:KR4i0003_WYG_001-4a>¶
　　次有輕薄之徒笑曹劉為古拙謂鮑昭羲皇上人¶
　　謝朓今古獨步而師鮑昭終不及日中市朝滿學¶
　　謝朓劣得黄鳥度金枝徒自棄於髙聽無渉於文¶
　　流矣觀王公搢紳之士毎博論之餘何嘗不以詩¶
　　為口實隨其嗜慾商㩁不同淄澠竝汎朱紫相奪¶
　　喧議競起凖的無依近彭城劉士章俊賞之士疾¶
　　其淆亂欲為當世詩品口陳標榜其文未遂感而¶
　　作焉昔九品論人七略裁士校以賔實誠多未值¶
<pb:KR4i0003_WYG_001-4b>¶
　　至若詩之為技較爾可知以類推之殆均博奕方¶
　　今皇帝資生知之上才體沉鬱之幽思文麗日月¶
　　賞究天人昔在貴游已為稱首況八紘既奄風靡¶
　　雲蒸抱玉者聯肩握珠者踵武以瞰漢魏而不顧¶
　　吞晉宋於胸中諒非農歌轅議敢致流别嶸之今¶
　　録庶周旋於閭里均之於談笑爾¶
古詩其體源出於國風陸機所擬十四首文温以麗意¶
　悲而逺驚心動魄可謂㡬乎一字千金其外去者日¶
<pb:KR4i0003_WYG_001-5a>¶
　已疎四十五首雖多哀怨頗為總雜舊疑是建安中¶
　曹王所製客從逺方來橘柚垂華實亦為驚絶矣人¶
　代㝠滅而清音獨逺悲夫¶
漢都尉李陵詩其源出於楚辭文多悽怨者之流陵名¶
　家子有殊才生命不諧聲頽身䘮使陵不遭辛苦其¶
　文亦何能至此¶
漢婕妤班姬詩其源出於李陵團扇短章辭㫖清捷怨¶
　深文綺得匹婦之致侏儒一節可以知其工矣¶
<pb:KR4i0003_WYG_001-5b>¶
魏陳思王植詩其源出於國風骨氣竒髙詞彩華茂情¶
　兼雅怨體被文質粲溢今古卓爾不羣嗟乎陳思之¶
　於文章也譬人倫之有周孔鱗羽之有龍鳳音樂之¶
　有琴笙女工之有黼黻俾爾懷鈆吮墨者抱篇章而¶
　景慕暎餘暉以自燭故孔氏之門如用詩則公幹升¶
　堂思王入室景陽潘陸自可坐於廊廡之間矣¶
魏文學劉楨詩其源出於古詩仗氣愛竒動多振絶真¶
　骨淩霜髙風跨俗但氣過其文雕潤恨少然自陳思¶
<pb:KR4i0003_WYG_001-6a>¶
　己下楨稱獨歩¶
魏侍中王粲詩其源出於李陵發愀愴之詞文秀而質¶
　羸在曹劉間别構一體方陳思不足比魏文有餘¶
晉歩兵阮籍詩其源出於小雅無雕虫之功而詠懷之¶
　作可以陶性靈發幽思言在耳目之内情寄八荒之¶
　表洋洋乎㑹於風雅使人忘其鄙近自致逺大頗多¶
　感慨之詞厥㫖淵放歸趣難求顔延註解能言其志¶
晉平原相陸機詩其源出於陳思才髙辭贍舉體華美¶
<pb:KR4i0003_WYG_001-6b>¶
　氣少於公幹文劣於仲宣尚規矩不貴綺錯有傷直¶
　致之竒然其咀嚼英華厭飫膏澤文章之淵泉也張¶
　公歎其大才信矣¶
晉黄門郎潘岳詩其源出於仲宣翰林歎其翩翩然如¶
　翔禽之有羽毛衣服之有綃縠猶淺於陸機謝混云¶
　潘詩爛若舒錦無處不佳陸文如披沙簡金往往見¶
　寶嶸謂益壽輕華故以潘為勝翰林篤論故歎陸為¶
　深余嘗言陸才如海潘才如江¶
<pb:KR4i0003_WYG_001-7a>¶
晉黄門郎張協詩其源出於王粲文體華浄少病累又¶
　巧構形似之言雄於潘岳靡於太沖風流調達實曠¶
　代之髙手詞彩葱蒨音韻鏗鏘使人味之亹亹不倦¶
晉記室左思詩其源出於公幹文典以怨頗為精切得¶
　諷諭之致雖野於陸機而深於潘岳謝康樂常言左¶
　太沖詩潘安仁詩古今難比¶
宋臨川太守謝靈運詩其源出於陳思雜有景陽之體¶
　故尚巧似而逸蕩過之頗以繁蕪為累嶸謂若人興¶
<pb:KR4i0003_WYG_001-7b>¶
　多才髙博寓目輒書内無乏思外無遺物其繁富宜¶
　哉然名章迥句處處間起麗典新聲絡繹奔㑹譬猶¶
　青松之㧞灌朩白玉之暎塵沙未足貶其髙潔也初¶
　錢塘杜明師夜夢東南有人來入其館是夕即靈運¶
　生於㑹稽旬日而謝𤣥亡其家以子孫難得送靈運¶
　於杜治養之十五方還都故名客兒(治音稚奉道之/之家靖室也)¶
　¶
　詩品巻一¶
